# Manifesto di Mammut RPG

## Noi mammutiani siamo giocatori

Condividiamo la passione per il gioco e ci impegniamo attivamente a giocare e far giocare.

Riconosciamo al gioco una dignità come forma di espressione socio-artistica. Per noi il gioco non è solamente una forma di divertimento, bensì una nuova forma di espressione: un’esperienza mediata da regole.

Prima ancora di creare, tradurre, revisionare, impaginare e illustrare, noi giochiamo e siamo fortemente convinti della necessità di porre il gioco come attività preliminare a tutte le altre.

Pertanto, riteniamo necessario:
- giocare *prima* di creare (perché i giochi altrui sono fonte d’ispirazione);
- giocare *prima* di tradurre (perché una traduzione corretta passa dalla comprensione del gioco);
- giocare *prima* di revisionare (perché il testo di un gioco risulta migliore dopo averlo giocato);
- giocare *prima* di impaginare (perché il manuale dev’essere al servizio del gioco);
- giocare *prima* di illustrare (perché le illustrazioni devono veicolare atmosfera ai giocatori).

Rispettiamo chi gioca con noi e lo facciamo prima, durante e dopo il gioco. Il gioco è un’attività sociale; dimenticarsi della materia prima (ossia le persone) o, peggio, mancarle di rispetto è una colpa gravissima, a nostro avviso. Ci impegniamo a far sì che ai nostri tavoli si giochi con rispetto e sensibilità.

Giochiamo i giochi così come sono stati creati cercando di comprenderne struttura e meccaniche, poiché riteniamo di dover accordare fiducia all’autore. Se pensiamo di voler mettere le mani sotto al cofano di un gioco, ci assicuriamo di farlo solo dopo averlo giocato e compreso a sufficienza.

## Noi mammutiani siamo creatori

Crediamo nel design coerente e nell’importanza del gioco concreto (ossia l’analisi di casi di gioco verificatisi o verificabili). Riteniamo fondamentale che le regole e le procedure di gioco vengano pensate, progettate e messe alla prova al fine di assicurarsi che il gioco favorisca l’emergere di una determinata gamma di esperienze di gioco, e non altre.

Crediamo in manuali prodotti con passione e professionalità. Siamo convinti sostenitori delle licenze Creative Commons, dell’utilizzo di illustrazioni e font rilasciati con licenze libere e della necessità di attribuire i crediti del lavoro altrui.

Crediamo che un altro modello editoriale sia possibile. Riteniamo oramai insostenibile il sistema editoriale classico applicato alla realtà dei giochi di ruolo. Siamo convinti quindi che sia giunto il momento di un modello editoriale che si fondi sull’utilizzo di Internet, su una maggiore diffusione dei formati elettronici (PDF ed ebook in primis)  e sulla presenza in fiere ed eventi che esulano dal tipico contesto ludico-fumettistico.

## Noi mammutiani siamo divulgatori

Crediamo in una comunicazione di tipo assertivo e inclusivo. Rifuggiamo dalle polemiche fini a sé stesse e ci impegniamo a fornire sempre il nostro punto di vista con toni rispettosi.

## Infine, noi mammutiani siamo appassionati

Siamo curiosi, condividiamo la curiosità senza apparire saccenti, ma al solo scopo di rendere gli altri partecipi delle nostre conoscenze con entusiasmo. Crediamo inoltre nella pluralità delle nostre passioni e riteniamo fondamentale e proficuo l’incontro tra esse.
